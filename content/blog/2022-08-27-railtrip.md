---
title: "นั่งรถไฟไปปีนัง 2022"
description: "รวบรวมประสบการณ์และสิ่งที่ได้ทำตอนข้ามแดนในยุค (post-) COVID"
date: 2022-08-27
thumb_img_path: /images/penang2207/penang1.jpg
draft: false
tags: ["Rail", "blog"]
---

เป็นระยะเวลา 2 ปีครึ่งแล้วที่ผมไม่ได้เดินทางออกนอกประเทศ และมีความอยากกลับไปเดินทางไกลอยู่บ่อยครั้ง (แต่ก็ไม่ได้เดินทางสักที เนื่องจากไม่มีเวลา) ประกอบกับการรถไฟแห่งประเทศไทยได้เปิดเดินรถด่วน ข.947/948 949/950 (ขบวนรถพิเศษโดยสาร) เชื่อมระหว่างหาดใหญ่และปาดังเบซาร์ เพื่อเชื่อมต่อกับรถไฟ ETS และ Kommuter เดินทางเข้าประเทศมาเลเซียได้


สิ่งที่ต้องเตรียม**ก่อนเดินทาง**:

- ซื้อตั๋วรถไฟ
- Passport ที่ยังไม่หมดอายุ: (prefer เกิน 6 เดือน)
- หลักฐานการรับวัคซีน COVID-19 ครบโดส
- แลกเงินริงกิต 
    - หากจะพกเงินน้อย อาจพิจารณาแลกแค่พอดีได้ เพราะสามารถใช้บัตรเดบิตซื้อตั๋วรถไฟ Kommuter ได้แล้ว
- หัวแปลงปลั๊ก (UK)

### 28 กรกฎาคม 2022

เดินทางไปกับรถด่วนพิเศษทักษิณที่ 37 นอนชั้น 2 แอร์

ผมได้เดินทางมาถึงตัวขบวนรถไฟก่อนรถออก 4 นาที โดยไม่ได้กินข้าวเช้า อย่างไรก็ดีพอรถไฟถึงสถานีสามเสน มหกรรมอาหารทั่วไทยก็ได้เริ่มขึ้น โดยผมได้ซื้อน้ำดื่มเพื่อดื่มแก้กระหายและหิวข้าว หลังจากนั้นก็เป็นการนั่งรถไฟยาว ๆ สลับกับจังหวะซื้ออาหารมากินเป็นครั้งคราว 

รถไฟเดินทางเข้าเขตจังหวัดประจวบคีรีขันธ์ในเวลาประมาณ 19:00 พนักงานบริการได้เริ่มปูเตียงให้กับผู้โดยสารท่านอื่น ๆ โดยผมขอให้ปูเตียงตนเองหลังจากคนอื่น เนื่องจากยังไม่ได้รีบนอน หลังจากที่กางที่นอนแล้ว ผมได้สั่งบะหมี่กึ่งสำเร็จรูปรสเนื้อเป็นมื้อดึก ซึ่งอร่อยมาก และผมไม่เคยรับประทานรสนี้มาก่อน

หลังจากอิ่มแล้วผมก็ได้ทำงานที่ค้าง และดูหนังฟังเพลงเล็กน้อย กว่าจะหลับก็ค่อนเที่ยงคืนได้

### 29 กรกฎาคม 2022

ผมตื่นมากับเสียงขายข้าวเหนียวไก่ทอด จึงได้ซื้อมากิน หลังจากนั้นข้าศึกได้บุก ผมจึงได้ดื่มด่ำไปกับประสบการณ์เข้าห้องน้ำบนรถไฟ

ลงรถไฟปุ๊บ สถานที่แรกที่ผมได้ไปคือโชคดีติ่มซำ แต่บังเอิญว่าติ่มซำหมด ผมจึงได้กินบะกุ๊ตเต๋แทน หลังจากนั้นก็ได้เดินสำรวจเมืองหาดใหญ่ โดยครั้งนี้ได้เดินบนถนนเพชรเกษม ดูสองแถวหลากหลายสายที่วิ่งในเมือง ก่อนที่จะกลับไปยังสถานีเพื่ออาบน้ำและเตรียมเดินทางต่อ

![ขบวน 949 หาดใหญ่-ปาดังเบซาร์](/images/penang2207/penang1.jpg)

เมื่อรถไฟถึงปาดังเบซาร์ ผมได้ลงจากรถและผ่าน ตม. ฝั่งไทยตามปกติ เมื่อจะเดินไปฝั่งมาเลเซีย ได้มีเจ้าหน้าที่ควบคุมโรคขอหลักฐานการรับวัคซีน โดยผมสามารถแสดงหลักฐานในหมอพร้อมได้ และเข้าไปผ่าน ตม. ฝั่งมาเลเซียได้ตามปกติ ไม่ได้มีการถามคำถามใดเป็นพิเศษ (note: พาสปอร์ตใบนี้ผ่านด่านปาดังมาสองรอบแล้ว ครั้งนี้เป็นรอบที่สาม) จากนั้นจึงเดินขึ้นชั้น 2 เพื่อไปซื้อตั๋วรถไฟ และลงมาอีกครั้งเพื่อขึ้นรถไฟ Kommuter เดินทางมุ่งสู่ Butterworth, Penang

เรือข้ามฟากระหว่าง Butterworth และ Georgetown ได้เปลี่ยนเป็นเรือด่วน จากเดิมที่เป็นเรือขนรถโดย rapidFerry และรับ-ส่งที่ท่าเรือสำราญแทนที่ท่าเรือ Jetty เดิม โดยมี Shuttle Bus ให้บริการเชื่อมท่าเรือใหม่เข้ากับท่ารถเมล์ Jetty เดิม

ผมได้นั่งรถ CAT รอบเมือง Georgetown ก่อนที่จะไปเช็คอินที่โรงแรม และกินข้าวเย็น Chicken Tikka Masala เสิร์ฟโดยพนักงานโรงแรมซึ่งเป็นเชฟอาหารอินเดียร้านใกล้ ๆ ในคราวเดียวกัน

ผมได้เดินตามถนน สังเกตว่าถนนนี้มีผับและบาร์ที่ผู้คนสนใจเยอะ ก่อนที่จะซื้อไซเดอร์และกับแกล้มกลับมากินดื่มที่ห้อง ก่อนจะง่วงและหลับไป

### 30 กรกฎาคม 2022 

ฝนที่ตกลงมาและผมที่ตื่นสายทำให้แผนที่จะเดินเล่นปีนังยามเช้าได้พังลง ผมได้พักผ่อนยามเช้าและรอฝนหยุดตกก่อนที่จะเดินทางออกจากที่พักเพื่อไปหาอาหารเช้ารับประทาน

Komtar คือสถานที่ที่ต้องไป แม้จะดูเป็นเพียง Complex และห้างสรรพสินค้าจากภายนอกก็เถอะ

เที่ยวต่างประเทศ กิน fast food ก็เป็นอีกสิ่งที่น่าสนใจ เพราะเมนูอาหารต่างกัน

นั่งเรือกลับ ขึ้นรถไฟกลับ เผื่อเวลาไว้เยอะเนื่องจากแผนต่อรถไฟของ KTM และ รฟท. 

เดินทางกลับกับรถด่วนพิเศษทักษิณที่ 38 นั่งชั้น 2 พัดลม

รถไฟขาเข้า กทม. ช่วงพัทลุงและสงขลาตั๋วเต็มทุกขบวน หากไม่ได้จองล่วงหน้าก็ไม่สามารถเดินทางได้

นอนหลับ ๆ ตื่น ๆ ทั้งเส้นทาง

### 31 กรกฎาคม 2022

ระหว่างทางได้สังเกตว่ารถไฟทางคู่มีความคืบหน้า ทั้งมากทั้งน้อย อย่างไรก็ดีส่วนที่เหมือนว่าเสร็จแล้วไม่ได้มีทางข้ามที่สะดวกต่อผู้โดยสาร และยังไม่ได้เริ่มใช้งาน ต้องรอเฟสอื่นเสร็จ

กินก๋วยเตี๋ยวเรือราชบุรี 3 กล่องหมดคนเดียว หมูปิ้งก็อร่อยดี

ถึงสถานีกรุงเทพ ขึ้น 34 แอร์ 1-44167 กลับที่พัก เป็นอันจบทริป

บทสรุป เป็นการเดินทางออกนอกประเทศครั้งแรกหลังจากที่โควิดระบาด และหวังว่าจะมีเวลา (และเงิน) เที่ยวอีก
